---
title: Risotto med svamp och citron
category: Middag
description: veganskt; bjudbart
author: Jävligt gott
source: http://www.javligtgott.se/vegansk-svamp-och-citronrisotto-med-varlok/
size: 4 portioner
time: 1.5 h
image: svamprisotto.jpg
vegan: ✓
---

- 1 l utspädd grönsaksfond

> Börja med att sätta på en kastrull på låg värme med grönsaksfonden, som får stå och puttra medan du förbereder resten.

---

- 8 st vårlökar
- 12 st färska shiitakesvampar
- 2 dl arborioris
- 2-3 dl vitt vin

> Skär av de nedersta vita delarna av vårlöksstammarna och finhacka dem. Skiva shiitakesvamparna tunt.
>
> Stek både lök och svampen på låg värme i olivolja i en gryta eller panna med höga kanter tills de mjuknar. Tillsätt riset och låt steka med i några minuter till. Slå i vinet och låt reducera ner.
>
> _Påbörja nästa steg parallel med återstoden av detta steg._
>
> När vinet reducerat ner nästan helt tillsätter du ca 1/2 dl fond och rör om. Låt grytan stå på medel/låg värme. Rör då och då, och tillsätt mer fond när det börjar bli tjockt och trögflytande igen.
>
> Fortsätt tills all fond är slut och/eller du har ett fint tuggmotstånd på riset. Salta och peppra undertiden, och smaka av löpande.

---

- 200 g ostronskivling
- Rapsolja
- lite citron

> Medan du fixar risotton sätter du på en stekpanna på hög värme. Riv ostronskivlingen i strimlor och stek knapriga i rapsolja. Krydda med salt och peppar och pressa över en skvätt citronjuice sista 30 sekunderna innan de tas ur pannan.

---

- 2 stora vitlöksklyftor
- Vårlökstjälkarna ovan

> Diska pannan och värm upp den igen, nu på låg värme med olivolja. Grovskiva vitlöken och lägg i den samt de hela vårlöksstjälkarna i pannan. Låt löken mjukna på låg värme i pannan, salta och peppra.

---

- 3 msk god olivolja
- 4 msk havregrädde
- 1/2 citron
- Flingsalt och nymalen svartpeppar
- 1 knippe gräslök


> När riset börjat få en bra konsistens och risotton har tjocknat och blivit krämig tillsätter du havregrädden, river ner zest från 1/2 citron, en näve finhackad gräslök och god olivolja i risotton. Rör om och smaka av med salt och peppar efter behov. Ta av risotton från värmen. Du vill ha en risotto som fortfarande är väldigt krämig, utan att bli rinnig. Absolut inte tjock och stabbig, då får du tillsätta mer fond.

---

> Bygg tallriken med risotto i botten, vitlöksstekt vårlök utmed kanterna och knaperstek ostronskivling på topp. Ringla över lite mer gräslök, olivolja och flingsalt. Buonissimo!